<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<title>Protsessor</title>
<meta http-equiv="Content-Type" content="text/html; charset=utf-8" />
<base href="http://www.triin.net/archive/kool/protsessor/" />
<link rel="stylesheet" type="text/css" href="protsessor.css" />
</head>
<body>

<h1>Protsessor</h1>

<p>Kõik protsessorid, nii erinevad kui nad ka poleks, töötavad ühtel 
ja samal üldisel põhimõttel. Selleks üldiseks aluseks on kahendloogika.</p>

<h2>Kahendloogika</h2>

<p>Ühtede ja nullide esitamiseks on kasutusel kahte erinevat pinget:
tavaliselt 0V ning +5V (vastavalt 0 ja 1 tähistuses).
Põhiliseks ehituskiviks protsessoris on erinevad loogikaväravad (gates),
mis sooritavad erinevaid loogikatehteid, õigupoolest kõiki tehteid,
mida üldse arvuti sooritada suudab. Ühte väravasse suubuvad üks või
kaks juhet ning väljub üks juhe. </p>

<p>Näiteks inverter on värav, kuhu suubub üks juhe (joonis 1).</p>

<div id="joonis1">
<img src="not.png" alt="inverter" />
</div>

<p>Kui A on 0, siis Q on 1 ning kui A on 1 siis Q on 0 (tegelikult muidugi
vastavad pinged +5V ja 0V, kuid lihtsuse huvides räägime edaspidi nullidest
ja ühtedest.</p>

<p>Näiteks kahe sisendiga väravast võiks olla NAND värav (lühend sõnadest NOT AND)
(joonis 2):</p>

<div id="joonis2">
<img src="nand.png" alt="NAND värav" />
</div>

<p>NAND värava puhul saab Q väärtuseks 0, kui A ja B mõlemad on 1-ed, muudel juhtudel
on Q väärtuseks 1.</p>

<p>Sarnaste väravatega võib koostada ka kõikvõimalikud ülejäänud loogikatehted nagu
AND, OR, NOR, NAND, XOR, XNOR ja NOT. Tegelikult saab NAND ja NOR väravate abil 
konstrueerida kõik teised väravad. Näiteks on lihtne konstrueerida NAND värava
abil inverter (joonis 3):</p>

<div id="joonis3">
<img src="not_with_nand.png" alt="NOT kasutades NAND-i" />
</div>

<p>Baasväravatest/tehetest saab edasi konstrueerida juba mitmesuguseid elektriskeeme, 
mis juba midagi märksa enamat teevad. Näiteks liitjad (adder), mis liidavad kaks
arvu ning nn. flip-flop-id, mis suudavad "meelde jätta" ühe biti.</p>


<h2>Väravad päriselus</h2>

<p>Kuidas aga ehitada selliseid kahend-väravaid ka reaalselt?</p>

<p>Kõige lihtsam moodus, millega alustesid ka esimeste loogikaskeemide ehitajad,
on kasutada releesid (elektromagneteid). Väga lihtsalt saame ehitada näiteks
inverteri (joonis 4):</p>

<div id="joonis4">
<img src="inverter.png" alt="inverter" />
</div>
 
<p>Jooniselt on näha, et kui juhtmes A on pinge 0V, siis magnet ei hakka
tööle ning Q-sse jõuab pinge +5V, kui aga juhtmes A on pinge, siis 
hakkab magnet tööle ning katkestab voolu jõudmise väljundisse Q.</p>

<p>Analoogselt saab implementeerida ka AND, OR ja kõiki teisi väravaid.
Releede kasutamisest loobuti arvutite loomisel kiiresti ning võeti
kasutusele lambid. Kuid ka lambid polnud eriti efektiivsed ning
seetõttu kasutatakse tänapäeval protsessorites imetillukesi ja
imeväikse voolutarbega transistoreid.</p>


<h2>Protsessori ülesehitus</h2>

<p>Protsessori õlul lasuvad peamiselt kaht liiki ülesanded: info
liigutamine mälu ja protsessori vahel ning selle info töötlemine.</p>


<h3>Kell</h3>

<p>Süsteemne kell dikteerib protsessori taktsageduse ja määrab
sellega osaliselt viimase töökiiruse. Kella töö on äärmiselt lihtne:
kindlate ajavahemike tagant vahetatakse protsessorile antavat
pinget 0V, 5V, 0V, 5V jne jne... Kell on protsessori töötamiseks
fundamentaalse tähtsusega, võimaldades protsessoril täita
kordamööda erinevaid operatsioone - ilma kellata saaks protsessor
hakkama vaid ühe tehtega.</p>


<h3>Siinid</h3>

<p>Info liigutamiseks on protsessor ühendatud mäluga läbi
siinide. Peamised siinid on andmesiin (data bus) ning aadressi siin
(address bus). Aadressi siinile pannakse mäluaadress, mille poole
protsessor pöördub ning andmesiinile informatsioon, mida saadetakse.
Lisaks on väike ühebitine siin, mis määrab, kas andmeid loetakse
mälust või kirjutatakse sinna.</p>


<h3>Registrid</h3>

<p>Kui info jõuab mälust protsessorisse, siis ei lähe ta otsekohe töötlemisele
vaid kirjutatakse esmalt registrisse. Registrid on protsessori kiibil
paiknevad erilised mälupesad, mis koosnevad eelpool mainitud flip-floppidest
ja töötavad protsessoriga samal
taktsagedusel - olles seega kõige kiiremad info talletamise paigad.
(Registrite mälu kutsutakse tihti zero-wait-state memory-ks, rõhutamaks
selle erinevust harilikust mälust, mis töötab protsessorist hulka
aeglasemalt ja mille järgi viimane tihti ootama peab.)</p>

<p>Registrid jagunevad üldkasutatavateks (need millele näiteks programmeerija
oma programmiga ligi pääseb) ning spetsiaalseteks, mis hoolitsevad süsteemi
toimimise eest. Nii näiteks ühel lihtsustatud x86 protsessoril on
4 üldkasutatavat registrit AX, BX,
CX ja DX ning süsteemseteks registriteks on IP (Instruction Pointer), kus
hoitakse järgmise instruktsiooni mäluaadressi ning Flags register, kus
on kirjas mitmesugused süsteemsed staatused (lipud), teiste seas näiteks
eelmise võrdlustehte tulemus.</p>


<h3>Täis- ja ujukomaarvudega arvutused</h3>

<p>Lisaks registritele on ühes korralikus protsessoris kindlasti ka osa,
mis tegeleb arvutamisega. Päris kindlasti on olemas täisarvudega
arvutuste tegemise moodul, aga praktiliselt kõigil tänapäeva 
protsessoritel on ka integreeritud ujukomaarvudega opereerimise moodul
(FPU - Floating Point Unit). Vanematel protsessoritel polnud see
sugugi alati nõnda. Esialgu tuli teha reaalarvulisi arvutusi kasutades
harilikku täisarvumoodulit, sellised arvutused pole aga kaugeltki kiired.
Edasi võeti kasutusele eraldiseisev lisaprotsessor nn. Math-coprocessor
ehk matemaatikaprotsessor.</p>


<h3>Dekooder</h3>

<p>Kui lisada eelpoolmainitutele ka instruktsioonide dekodeerimisega
tegelev moodul, siis saamegi juba midagi töötava protsessori taolist.
Dekooder, nagu nimigi arvata võib, dekodeerib instruktsioonid ja "ütleb"
protsessorile, mida ta tegema peab.</p>


<h3>Kontroll-moodul</h3>

<p>Protsessor juhib arvuti tööd, aga protsessori tööd juhib omakorda
protsessori sisene kontroll-moodul (control unit). Selle ülesanne
on organiseerida, et kõik toimuks korrapäraselt - dekodeerimine, andmete
lugemine, arvutamine ja salvestamine. Kontroll-moodul juhib kõiki
teisi protsessori osasid.</p>


<h3>Puhvrid</h3>

<p>Nagu juba mainitud, on protsessori vaatevinklist mälu alati ääretult aeglane,
aga suure osa protsessori tegevusest muudustab mälusse kirjutamine ning
sealt lugemine. Niiviisi peab protsessor pidevalt mälu järgi ootama.
Programmidel on aga tendents kasutada korduvalt ühtesid ja samu mäluaadresse.</p>
 
<p>Kujutage ette raamatukoguhoidjat, kes töötab raamatukogus, kus on 1000
erinevat köidet. Raamatukogust võidakse küsida suvalist raamatut ning siis
kaob too isik pikaks ajaks riiulite vahele ning väljub lõpuks koos soovitud
eksemplariga. Mõned raamatud on aga populaarsemad kui teised ning saab
selgeks, et pole mõtet viia alati raamatut kohe tagasi tema esialgsele kohale,
kui juba järgmine külastaja suure tõenäosusega sedasama raamatut soovib.
Niiviisi moodustab raamatukoguhoidja endale väikese riiuli, kuhu paneb alguses
kõik tagastatud raamatud, et neid oleks vajadusel sealt jälle hea ja kerge võtta.</p>

<p>Samamoodi toimivad ka protsessori puhvrid. Protsessori "lähedal" asub väikene
hulk mälu, kus talletatakse viimati kasutatud andmed. Kui protsessor saab
instruktsiooni lugeda registrisse AX bait aadressilt 234, siis ei pöördu
ta kohe mälu poole vaid "küsib" alguses puhvrist, ega sellel aadressil asuv
bait juba seal olemas pole ning alles siis, kui puhvris soovitud andmed
puuduvad, pöördutakse mälu poole.</p>

<p>Tänapäeaval kasutavad protsessorid reeglina koguni kahte puhvrit (primary
cache ja secondary cache), millest esimene on väiksem ja kiirem ning teine
natukene suurem ja aeglasem. Sellisel juhul pöördub protsessor alguses
primaarse puhvri poole, siis teise puhvri poole ning alles seejärel mälu
juurde.</p>



<h2>Iseloomulikud parameetrid</h2>

<p>Kõige olulisem protsessori omadus on tema töökiirus ehk see, kui
palju instruktsioone ta suudab ühe ajaühiku jooksul täita. Kaks olulist
komponenti, mis määravad töökiiruse on:</p>

<ol>
<li>protsessori taktsagedus (mõõdetakse Hertsides)</li>
<li>protsessori arhitektuur (praktiliselt mittemõõdetav)</li>
</ol>


<h3>Taktsagedus</h3>

<p>Taktsagedusega on lihtne, kui protsessoritel on sama arhitektuur, siis
kõrgema taktsagedusega protsessor on kiirem. Siinkohal ei tohi segamini
ajada protsessori töökiirust ja süsteemi töökiirust. Kui 2 GHz taktsagedusega protsessor
on kaks korda kiirem kui sarnane 1 GHz taktsagedusega protsessor, siis
praktiliselt mitte kunagi ei muutu arvuti kaks korda kiiremaks vaid 
sellest, kui vahetada välja vaid protsessor topelt kiirema vastu, sest
kiirusvõit võib kahaneda nullilähedaseks, kui mälu on protsessoriga
võrreldes väga aeglane ning kiire protsessor peab lihtsalt endamuse ajast
mälu järele ootama.</p>

<p>Tihtipeale tähtsustatakse protsessori taktsagedust ka liialt üle, sest
idee poolest ju kiirema taktsagedusega protsessor teeb oma tööd kiiremini,
aga näiteks AMD protsessorid töötavad üldiselt madalamal sagedusel kui
sama kiired Inteli protsessorid.</p> 


<h3>Arhitektuur</h3>

<p>Arhitektuuriga on märksa keerukamad lood.</p> 

<p>Esmalt võib arhitektuuri järgi jagada
protsessorid perekondadesse: x86, SPARC, PowerPC, MIPS jpt. Perekondadevahelised
erinevused on alati piisavalt suured selleks, et sama tarkvara ilma
ümberkompileerimata erinevate arhitektuuride peal ei jookse. Tihtipeale
pole abi ka lihtsast ümberkompileerimisest ja programme tuleb vastava süsteemi
tarbeks spetsiaalselt kohandada.</p>

<p>Aga ka ühe arhitektuuri siseselt võivad olla suured probleemid ühildavusega.
Eeskätt on see teada-tuntud kõige levinuma x86 perekonna koha pealt, millel
on vanust juba oma 20 aastat ning esimesed protsessorid olid 16 bitised. 32
bitistele sama perekonna protsessoritele kirjutatud programm 16 bitisel
protsessoril aga ei jookse. Üldiselt dikteerib kasutatav tarkvara, millise
perekonna arhitektuuriga protsessori me endale ostame.</p>

<p>Teine, märksa selgem, tunnus arhitektuuri juures on registrite suurus.
Kui räägitakse 8, 16, 32 jne bitistest protsessoritest, siis peataksegi silmas
registrite suurust. Registrite suurus määrab, kui suurte arvudega protsessor
suudab kiireid arvutusi teha. Reeglina on ka 16 bitine protsessor võimeline ka
näiteks 32 bitiste arvudega arvutama, aga teeb seda tunduvalt aeglasemini kui
32 bitine protsessor. Ka 64 bitine protsessor suudab loomulikult 32 bitiste
arvudega arvutada, kuid jällegi on see aeglasem kui 64 bitiste puhul, õnneks
sugugi mitte nii aeglane kui 16 bitine masin.</p> 

<p>Loomulikult vajavad näiteks 32 ja 64 bitine protsessor ka just neile mõeldud
emaplaati ja mälu.</p>


<h3>CISC ja RISC</h3>

<p>ON kaks erinevat suunda protsessorite instruktsioonide kodeerimiseks:</p>

<ul>
<li><strong>CISC</strong> - (Complex Instruction Set Computer) selline
protsessor võib ühe instruktsiooni raames teha mitu erinevat mikrooperatsiooni.
CISC protsessorile kirjutatud programmid on mahult väiksemad ning ühtlasi
on neid masinkoodis ka suhteliselt lihtne kirjutada.</li>
<li><strong>RISC</strong> - (Reduced Instruction Set Computer) selline
protsessor aga toimetabki üksnes võimalikult lihtsate mikrooperatsioonidega.
RISC protsessorile kirjutatud programmid vajavad rohkem mälu, sest kõik
mikrooperatsioonid tuleb eraldi kirja panna, ühtlasi on selliseid programme
masinkoodis ka raskem kirjutada kui CISC-le.</li>
</ul>

<p>Omal ajal oli mälu kokkuhoid väga terav teema ning protsessorite loojad
üritasid ka oma protsessoreid hõlpsamini programmeeritavaks muuta tuues sisse
mitmesuguseid kõrgema taseme operatsioone. Aja jooksul sai aga selgeks, et
aeg mida protsessorid kulutasid keerukate CISC instruktsioonide tõlkimiseks
polnud seda vaeva väärt. Selleks ajaks oli aga näiteks Inteli x86 perekond
ennast CISC-i külge aheldanud. Nõnda ongi läinud nii, et uuemad x86 protsessorid,
nagu näiteks Pentium 4, on oma sisemuses tegelikult RISC arhitektuuriga, ning
protsessorile antavad CISC käsud tõlgitakse sobivateks RISC instruktsioonideks.</p>


<h3>MIPSid ja FLOPSid</h3>

<p>Märksa konkreetsemad kiiruse mõõtühikud kui taktsagedus, on see, kui palju
operatsioone protsessor suudab ajaühikus täita. Sellise mõõtmise tulemused
sõltuvad muidugi rangelt arhitektuurist (eelkõige protsessori instruktsioonidest
(instruction-set)). Kasutusel on kaks mõõtu:</p>

<ul>
<li><strong>MIPS</strong> - (Million Instructions Per Second - miljonit instruktsiooni sekundis)
Kirjeldab, kui palju operatsioone täisarvudega suudab protsessor sekundis täita.
Intelil näiteks on 4004 protsessor 0.06 MIPS ning Pentium 4 protsessor kuni 11000 MIPS.</li>
<li><strong>FLOPS</strong> - (FLoating-point Operations Per Second - Ujukomaarvutusi sekundis)
Erinevalt MIPS-ist väljendab protsessori jõudlust ujukomaarvutuste teostamisel.</li>
</ul>

<p>FLOPS-e kasutatakse rohkem teadusarvutite võrdlemisel (näiteks koostatakse nende
põhjal Superarvutite edetabeleid), harilike personaalarvutite puhul pole see näitaja
niivõrd oluline - märksa olulisem on nende puhul MIPS-ide hulk.</p>


<h3>Protsessorite võimekuse testimine</h3>

<p>Üldiselt annavad parima võrdluse erinevate protsessorite kiirusest ja võimekusest
mitmesugused jõudlustestid (benchmark). Samas mõõdavad erinevad jõudlustestid
erinevaid parameetreid, ning protsessor, mis tõuseb esimeseks täisarvudega
arvutamises langeb viimaseks ujukomaarikmeetikas. Siinkohal tuleb muidugi vaadata,
millist protsessorit tegelikult vajatakse - ujukomaarvutused leiavad massiivset
kasutamist mitmesugustes multimeediaprogrammides, märksa väheb aga harilikus 
kontoritarkvaras.</p>


<h2>Protsessoritootjad</h2>

<h3>Intel</h3>

<p>Intel on kõige suurem protsessoritootja ning ühtlasi ka kõige esimese
protsessori looja. Selleks oli Intel 4004, mis suutis vaid liita ja lahutada
ning sedagi kõigest 4 bitiga. Kuid ometi oli tolle aja kohta hämmastav, et
kõik see keerukas tehnoloogia asus ühel kiibil. See esimene kiip valmis
1971 aastal.</p>

<p>Edasi järgnesid juba mitmed märksa populaarsemad protsessorid: 8080, 8086, 
80286, 80386, 80486, Pentium, P Pro, PII, PIII, P4, Celeron (mõeldud väiksema
vajadusega masinatele, eelkõige sülearvuteile), Itanium (64 bitine).</p>

<p>Vahepeal praktiliselt ainuvalitses Intel PC protsessoriturgu. Nüüd on aga
tema praktiliselt ainsaks konkurendiks tõusnud AMD.</p>  

<h3>AMD</h3>

<p>Advanced Microdevices Inc. alustas oma protsessoritootja teekonda sellega,
et tagurpidi-arendas (reverse-engineered) Inteli 8080 protsessori. Esimene
AMD päris oma protsessor oli K5, mis loodi võistlemaks Inteli Pentium protsessoriga.
Järgnesid K6, K6-2, k6-III, Athlon, Duron (samalaadne ideoloogia Inteli Celeroniga).
AMD praegune põhistrateegia on 64-bitised protsessorid (AMD64, Opteron, Athlon 64)
mille osas ta tugevasti konkureerib Inteliga.</p>

<h3>Cyrix</h3>

<p>Cyrix alustas Inteli 386 ja 486 protsessoreid matkivate toodetega 486SLC ja
486DLC. Cyrix konkureeris Intel Pentiumi ning AMD protsessoritega. Cyrixi eluiga
jäi lühikeseks, ent ometi suutis ta oma odavate protsessoritega sundida Inteli
turule paiskama oma odavama Celeroni perekonna.</p> 

<h2>Bibliograafia</h2>

<ul>
<li><a href="http://pcguide.com/">PC Guide</a> > 
    <a href="http://pcguide.com/ref/index.htm">Reference Guide</a> > 
        <a href="http://pcguide.com/ref/cpu/index.htm">The Processor</a></li>
<li><a href="http://www.howstuffworks.com">How Stuff Works</a> > 
    <a href="http://computer.howstuffworks.com/microprocessor.htm">How Microprocessors Work</a> Marshall Brain</li>
<li><a href="http://www.howstuffworks.com">How Stuff Works</a> > 
    <a href="http://computer.howstuffworks.com/boolean.htm">How Boolean Logic Works</a> Marshall Brain</li>
<li><a href="http://www.howstuffworks.com">How Stuff Works</a> > 
    <a href="http://electronics.howstuffworks.com/digital-electronics.htm">How Electronic Gates Work</a> Marshall Brain</li>
<li><a href="http://webster.cs.ucr.edu/AoA/DOS/">Art of Assembly Language Programming and HLA</a> Randall Hyde</li>
<li><a href="http://en.wikipedia.org">Wikipedia</a></li>
</ul>

</body>
</html>
