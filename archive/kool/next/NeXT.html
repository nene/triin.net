<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="et" xml:lang="et">
<head>
<title>NeXT</title>
<meta http-equiv="Content-Type" content="text/html; charset=utf-8" />
<meta name="author" content="Rene Saarsoo" />
<meta name="description" content="NeXT platvormi ajaloo lühikokkuvõte" />
<meta name="keywords" content="NeXT, NeXT Cube, Apple, Steve Jobs" />
<meta name="date" content="2006-03-27" />
</head>
<body>

<h1>NeXT</h1>

<div class="preambula">
<ul>
    <li>Referaat</li>
    <li>TLÜ Haapsalu Kolledž: Infotehnoloogia osakond</li>
    <li>Haapsalu 2006</li>
</ul>
</div>



<h2>Sisukord</h2>

<ul>
    <li><a href="#Sissejuhatus">Sissejuhatus</a></li>
    <li><a href="#Alguslugu">Alguslugu</a></li>
    <li><a href="#K_C3_B5rged_n_C3_B5udmised">Kõrged nõudmised</a></li>
    <li><a href="#NeXT_Cube_ja_teised">NeXT Cube ja teised</a></li>
    <li><a href="#L_C3_A4bikukkumine_v_C3_B5i_tohutu_edu_3F">Läbikukkumine või tohutu edu?</a></li>
    <li><a href="#Kasutatud_allikad">Kasutatud allikad</a></li>
</ul>

<h2 id="Sissejuhatus">Sissejuhatus</h2>

<p>Et rääkida NeXT’ist peame rääkima Apple’ist ning eeskätt
Apple Computer’i ühest loojast Steve Jobs’ist, sest NeXT on kaunikesti eriline
lugu arvutite ajaloos. See on lugu läbikukkumisest, aga samas ka õnnestumisest.
See on lugu arvutist, mida kõik imetlesid, aga keegi ei ostnud. See on lugu
süsimustadest kastidest, mis hiljem said aluseks lumivalgetele purkidele. Ning
kindlasti on see ka lugu Steve Jobs’i lahkumisest Apple’ist ning tema edukast
tagasipöördumisest sinna.</p>

<p>Jobs’i ja Apple’iga me alustamegi.</p>


<h2 id="Alguslugu">Alguslugu</h2>

<p>21 aastane Steve Jobs ning 26 aastane Steve Wozniak
asutasid ettevõtte „Apple Computer“ 1. aprillil 1976. Juba järgmisel aastal
välja lastud mudelit Apple II saatis tohutu müügiedu. Kompanii kasvas hoogselt
ning hakkas otsima kõrge ärivaistuga juhtfiguuri, kes kogu selle kasvuga toime
suudaks tulla. 1983 meelitas Jobs selle koha peale „Pepsi-Cola“ juhi John
Sculley, kutsudes teda sõnadega: „Kas sa soovid veeta oma ülejäänud elu müües
suhkruvett või tahad sa võimalust muuta maailma?“</p>

<p>Aastal 85 hakkas Jobs aga Sculley palkamist kahetsema, ta
alustas võimuvõitlust Apple’i liidri positsiooni tagasivõitmiseks, ent juhatus
toetas Sculley’t ning Jobs pagendati suurkompanii ühte eemalolevas hoones
asuvasse kontorisse, mis kandis mitteametlikku nimetust „Siber“. Mõne kuu
pärast ta lahkus, olles tüdinud ning pettunud, et teda on kõrvale tõugatud tema
enda asutatud ettevõttest.</p>

<p>Õige pea peale lahkumist otsustas ta siiski arvutite alal
jätkata. Ta külastas mitmeid ülikoole ja vaatles millises suunas arvutiteadus
areneb, kogudes kokku mitmed tehnoloogiad, mis tema arvates pidid oleme
järgmiseks suureks sammuks arvutite arengus (ingl. k. <i lang="en">“the next big step”</i>,
millest siis ka nimi NeXT). Need tehnoloogiad pidid olema aluseks riistvarale,
millest saaks võimas ent odav superarvuti teadlastele, et aidata neid tõeliste
probleemide lahendamisel; samas aga märksa lihtsam kasutada kui
ajajagamissüsteemid (peamiselt UNIX), mida akadeemilised ringkonnad tol ajal
kasutasid.</p>

<p>Jobs teatas Apple’isse, et kavatseb asutada uue ettevõtte
ning kaasata sinna viis Apple’i juhtivtöötajat. Kuna suurkompanii juhatus
reageeris sellele avaldusele ägedalt, siis esitas Jobs lahkumisavalduse ning
võttis nimetatud töötajad endaga sellegipoolest ühes.</p>

<p>Jobs investeeris NeXT’i omaenda raha (mis suuresti pärines
tema Apple’i aktsiatest), ent projekt vajas rohkem ressursse. Ühel NeXT’i
reklaamüritusel kohtus ta Texase multimiljonäri H. Ross Perot’ga, kes ühtlasi
oli tol ajal ka Ameerika Ühendriikide presidendikandidaat. Perot’le meeldis
NeXT ning Jobs pakkus talle 20 miljoni dollari eest 16 protsendilist osalust.
Perot oli 1979 aastal käest lasknud võimaluse osta Microsoft ning kahetses nüüd
toona tehtud otsust. Pimestatuna NeXT’ist (või potentsiaalsest kasumist) võttis
ta &nbsp;Jobs’i pakkumise kõhklusteta vastu.</p>


<h2 id="K_C3_B5rged_n_C3_B5udmised">Kõrged nõudmised</h2>

<p>NeXT pidi algselt olema lihtsalt eraldiseisev töövahend,
mis toetaks laialdaselt toonaseid ülimoodsaid ja kuumi tehnoloogiaid:
arenduseks objektorienteeritud programmeerimist ning graafika edastamiseks
PostScripti. Ent juba algusfaasis sai selgeks, et ükski olemasolev
operatsioonisüsteem pole piisavalt võimekas kõigi nende vahendite toetamiseks
(vähemasti mitte personaalarvutite tasandil).</p>

<p>Seetõttu otsustati lisaks arendusvahenditele pakkuda NeXT
paketis ka operatsioonisüsteemi. NeXT pidi hakkama jooksma UNIX-i laadse ent
tuliuue ja akadeemilistes ringkondades laineid lööva „Mach“
operatsioonisüsteemi peal.</p>

<p>Toonastel masinatel oli kõvakettaruumi keskeltläbi 30 MB
ning tarkvara (sealhulgas operatsioonisüsteem) laeti sinna peale flopikettaid
kasutades. Ka tavaarvutites hakkas see juba tüütuks muutuma, sest programmid
kasvasid üha suuremaks, aga NeXT viis selle probleemi hoopis uuele tasandile,
sest tema operatsioonisüsteem oli juba ise kümneid megabaite suur – vajalike
flopide kuhi oleks tulnud vaat et suurem kui arvuti ise! Ning isegi kui flopide
probleem unustada, olid tavapärased kõvakettad lihtsalt liiga väikesed. Jah,
oli saadaval ka suuremaid, aga näiteks 640 MB kõvaketas maksis tollal tervelt
5000 USA dollarit.</p>

<p>Ei jäänud üle muud, kui asuda lisaks tootma ka omaenda
spetsiaalset riistvara.</p>


<h2 id="NeXT_Cube_ja_teised">NeXT Cube ja teised</h2>

<p>1987 valmis Fremontis spetsiaalne automaattehas NeXT’i
esimese toote „NeXT Cube“ valmistamiseks. Legendid räägivad, et Jobs’i
nõudmisel värviti tehas mitmed korrad üle, et saavutada just õige varjundiga
hall, ning tehti mitmed muudatused konstrueerimisliinile, et süsimusta
arvutikasti servad oleks üksteise suhtes ikka täpselt täisnurga all. Kui
Jobs’ilt küsiti, kas ta pole mitte mures, sest NeXT on oma planeeritud
valmimistähtajast hilisemaks jäänud, siis vastas ta: „Hiljaks? See arvuti on
viis aastat oma ajast ees!“</p>

<div class="joonis" id="joonis1">
<img src="/archive/kool/next/NeXT_Cube.jpg" alt="foto NeXT Cube’ist eestvaates" />
<p><span class="nr">Joonis 1.</span> NeXT Cube, mida Tim Berners Lee kasutas
WWW loomiseks ja millest sai ühtlasi esimene veebiserver. (Allikas: Wikipedia.)</p>
</div>

<p>Esimeste NeXT’i kuubikute lettidele jõudes oli arvutimaailm vapustatud.
Esmakordselt oli imetlemist väärt ka arvuti välimus. Igaühe sooviks sai omada
mõnda neist lahedatest mustadest kuubikutest (<a href="#joonis1">joonis 1</a>). Kuid nende kuubikute
sisu ja parameetrid oli veel enneolematumad.</p>

<p>NeXT Cube’i südameks oli 25 Mhz Motorola MC 68030
protsessor. Mälu tervelt 8 MB (ajal, mil 8MB maksis 1500 USD) ning
enneolematult suure punktitihedusega ekraan: 1120 x 832. Kuna kaasaegsed
kõvakettad osutusid liialt väikesteks, siis puudus kõvaketas hoopis. Selle
asemel oli hoopis 256MB mahutavusega Canoni loodud magnetoptiline seade.
Ebatavaline oli ka võrgutoe olemasolu. <a href="#tabel1">Tabelis 1</a> on toodud NeXT Cube’i võrdlus
teiste tolleaegsete uuemate arvutitega.</p>

<div class="tabel" id="tabel1">
<table summary="See tabel võrdleb kolme erineva arvutimudeli parameetreid">
<thead><tr>
<td></td>
<th>NeXT Cube</th>
<th>Macintosh II</th>
<th>Amiga 2000</th>
</tr></thead>
<tbody><tr>
<th>Ilmumisaasta</th>
<td class="nr">1988</td>
<td class="nr">1987</td>
<td class="nr">1987</td>
</tr>
<tr>
<th>Protsessori kiirus</th>
<td class="nr">25Mhz</td>
<td class="nr">15,66Mhz</td>
<td class="nr">7,14Mhz</td>
</tr>
<tr>
<th>RAM</th>
<td class="nr">8Mb</td>
<td class="nr">1MB</td>
<td class="nr">512KB või 1MB</td>
</tr>
<tr>
<th>Graafiline režiim</th>
<td class="nr">1120 x 832</td>
<td class="nr">640 x 480</td>
<td class="nr">640 x 512</td>
</tr>
<tr>
<th>Värvide arv</th>
<td class="nr">4</td>
<td class="nr">16</td>
<td class="nr">16</td>
</tr>
<tr>
<th>Heli</th>
<td>16 bit stereo</td>
<td>1 neljahäälne kanal</td>
<td>8 bit</td>
</tr>
<tr>
<th>Välised kettad</th>
<td>256MB magn-opt</td>
<td>800Kb 3,5" flopi</td>
<td>800Kb 3,5" flopi</td>
</tr>
<tr>
<th>Kõvaketas</th>
<td>-</td>
<td>20MB SCSI HDD</td>
<td>-</td>
</tr>
<tr>
<th>Võrguseade</th>
<td>Ethernet</td>
<td>-</td>
<td>-</td>
</tr>
<tr>
<th>Hind</th>
<td class="nr">6500 USD</td>
<td class="nr">4769 USD</td>
<td class="nr">4000 USD</td>
</tr></tbody>
</table>
<p><span class="nr">Tabel 1.</span> NeXT Cube võrdlus kaasaegsete arvutitega
(<a href="http://www.old-computers.com">old-computers.com</a> põhjal).</p>
</div>

<p>Kuid kõige selle hea juures oli NeXT Cube’il üks oluline
puudus – hind. Rääkimata sellest, et Cube maksis kordades rohkem kui tavaline
PC, ta maksis ka oluliselt rohkem kui võimalustelt lähedasemad Macintosh ja
Amiga. Kuid hind polnud ainuke põhjus, miks NeXT kuubikud suuremat ostuhuvi ei
leidnud.</p>

<p>Peamiseks probleemiks osutus nii kõvaketta kui
flopiseadmete puudumine. Kui kasutaja soovis liigutada infot ühest masinast
teise, siis toimus see enamasti flopidega. NeXT Cube sisaldas küll võrgutuge,
aga sellest polnud suuremat kasu, kui teda ümbritsevad masinad seda ei omanud.
Üheks variandiks masinasse informatsiooni laadida oleks olnud magnetoptilise
seadme kaudu, aga seda ei saanud masinast eemaldada, sest seal peal jooksis
operatsioonisüsteem. Ning vähe sellest – praktika käigus selgus, et
magnetoptiline seade pole siiski eriti hea valik UNIX-laadse
operatsioonisüsteemi pidamiseks. Kasutajad eelistasid kõvakettaid, mis muutusid
üha kiiremateks ja suuremateks.</p>

<p>Probleem oli ka ekraanis – see oli küll suurima arvu
pikselitega, ent vaid nelja värviga. Jah, võrreldes toonaste tüüpiliste
must-valge ekraaniga PC-dega oli halltoonide kasutuselevõtt kindlasti
edasiminek, aga paljud odavamad kommertstooted pakkusid juba ka värvilisi
ekraane: 16, 256 ja ka enama värviga.</p>

<div class="joonis" id="joonis2">
<img src="/archive/kool/next/NeXTstation.jpg" alt="foto NeXTstation’ist eestvaates" />
<p><span class="nr">Joonis 2.</span> NeXTstaton. (Allikas: Wikipedia.)</p>
</div>

<p>NeXT Cube’i tarkvara oli muljetavaldav. Operatsioonisüsteemile ning
arenduskeskkonnale ei leidunud konkurentide poolt midagigi võrdväärset. Lisaks
anti digitaalsel kujul kaasa veel ka Shakespeare’i teoste täielik kogu. Tõesti,
kogu tarkvara, mis tuli NeXT’ga ühes oli lihtsalt suurepärane – ainuke probleem
seisnes selles, et NeXT’i jaoks puudus igasugune praktiline tarkvara ning seda
ei paistnud ka kusagilt tulema. Osaliselt oli selles süüdi Jobs ise, kes oli
NeXT’i laboreid külastama tulnud Bill Gates’il lihtsalt ooteruumis istuda. Kui
hiljem Gates’i käest küsiti, kas ta osaleks NeXT platvormile tarkvara
arendamises, siis vastas too: <i lang="en">“Develop for it? I’ll piss on it.”</i></p>

<p>Paljud ülaltoodud probleemid adresseeriti 1991. aastal, kui
ilmus NeXT Cube’i parandatud ja kohendatud järglane NeXTstation (<a href="#joonis2">joonis 2</a>), mis
oli odavam ja saavutas ka suurema populaarsuse. NeXTstation’is oli
magnetoptiline seade asendatud 105MB kõvakettaga ning rahva nõudmisel oli
lisandunud flopiseade.</p>

<p>Värviprobleemi lahendas NeXTstationi kallim variant
ColorStation oma 4096 värviga.</p>


<h2 id="L_C3_A4bikukkumine_v_C3_B5i_tohutu_edu_3F">Läbikukkumine või tohutu edu?</h2>

<p>NeXT sai kaunis tuntuks ja populaarseks akadeemilistes
ringkondades. Suurimaks plussiks olid tema lihtsad ja mugavad arendusvahendid.
Mugava arendusvõimaluse tõttu valis ka Tim Berners Lee just NeXT’i platvormiks,
millel ta 1991 kirjutas maailma esimese veebibrauseri World Wide Web 1.0.
Ühtlasi sai tollest CERN’is asuvast NeXT Cube’ist ka maailma esimene
veebiserver.</p>

<p>NeXT Cube’i kasutas ka John Carmack üheksakümnendate
alguses mängude Wolfenstein 3D ja Doom loomisel.</p>

<p>Algsete plaanide kohaselt pidi tehas tootma 150 000 NeXT’i
masinat aastas. Kogu NeXT’i ajaloo vältel müüdi aga vaevu 50 000 eksemplari.
1993 aastal tõmbus NeXT riistvaraärist kõrvale ning üritas müüa üksnes oma
tarkvarapaketti (nagu oligi ju tegelikult algselt planeeritud). NeXT porditi PC
peale, aga ka seda ettevõtmist ei saatnud edu.</p>

<p>Kõige suuremas hädas saabus päästja Apple Computer’i näol.
Apple ostis 1996 NeXT’i 400 miljoni dollariga – tohutu summa poolsurnud
kompanii eest. Veelgi kummalisem oli see, et Apple soovis tagasi palgata ka
Steve Jobs’i enda.</p>

<p>Apple oli nimelt meeleheitel, nende oma
operatsioonisüsteemi strateegia oli koos Copland’i projektiga läbipõrunud. Vaja
oli korralikku multitegumilist operatsioonisüsteemi. Läbirääkimised BeOS’i
ostmiseks olid samuti liiva jooksnud – üle jäi vaid NeXT.</p>

<p>Steve Jobs leidis ennast Apple Computer’i juhina ning NeXT
sai omale koha OS/X-i südames, kus ta elab õnnelikult edasi siiamaani, kui ta
just välja pole kommenteeritud.</p>


<h2 id="Kasutatud_allikad">Kasutatud allikad</h2>

<ul>
<li><a href="http://en.wikipedia.org/wiki/NeXT">NeXT. Wikipedia.</a></li>
<li><a href="http://www.vnunet.com/vnunet/features/2129861/computer-cool-wasn-enough">NeXT
Computer: when cool wasn’t enough. Colin Barker.</a></li>
<li><a href="http://www.old-computers.com/museum/computer.asp?c=277&amp;st=1">NeXT Cube.
Old-computers.com.</a></li>
<li><a href="http://www.old-computers.com/museum/computer.asp?c=555">NeXT Station.
Old-computers.com.</a></li>
</ul>

</body>
</html>
