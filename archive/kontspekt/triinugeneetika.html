<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<title>Trinoloogia kontspekt - Triinugeneetika ja molekulaartrinoloogia</title>
<meta http-equiv="Content-Type" content="text/html; charset=utf-8" />
<meta name="author" content="Rene Saarsoo" />
<meta name="description" content="Triinugeneetika ja molekulaartrinoloogia" />
<meta name="keywords" content="trinoloogia kontspekt triinugeneetika molekulaartrinoloogia Martins Pauls Mathew Jackson tri-iin Scott Fredrikson trinosoomia kromosoomistik karüogramm" />
<meta name="date" content="2000-11-01" />
</head>
<body>
<h1>Triinugeneetika ja molekulaartrinoloogia</h1>

<p>Selle peatüki tegelik eesmärk on küll tutvustada triinude
üldist bioloogiat (eeskätt sigimisbioloogiat), aga kahjuks ei saa me
mitte kuidagi ilma molekulaartasandile laskumata seda teha. Katsun siiski
siinkohal mitte sukelduda triinude biokeemia erinevate tahkude lahkamisse ja
piirduda vaid sellega mis möödapääsmatu. Alustuseks heidame
pilgu peale klassikalisele triinugeneetikale.</p>


<div id="klassikaline_triinugeneetika">
<h2>Klassikaline triinugeneetika</h2>

<p>Samamoodi nagu triinudest endist, nii oli ka sigimisest pikka aega väga
vähe teada. Esimesena hakkas sellele probleemile tähelepanu
pöörama läti päritolu <strong>Martins Pauls</strong>, kes
pikkade aastate jooksul tegi hoolikalt ülestähendusi triinude
sugupuude kohta ning kinnitas samuti juba ammu trinoloogide seas levinud
teadmist, et triinud mitte kunagi ei ristu omavahel vaid ainult <span class="latin" lang="la">Homo sapiens
sapiens</span>´iga . Martins Pauls asus uurima kuivõrd palju saavad <span class="latin" lang="la">Homo
sapiens</span> ja <span class="latin" lang="la">Trinus</span> sp. järglasteks triine ja kui palju inimesi.
Ent milliseid isendeid ta ka ei uurinud, mitte kunagi ei olnud saadud
järglaste seas triine. Seevastu järgmises põlvkonnas esinesid
triinud juba üpris regulaarselt. Selle põhjal formuleeris ta 1942.
aastal Triinugeneetika esimese seaduse:</p>


<div id="seadus_1">
<h3>Triinugeneetika esimene seadus</h3>

<p><strong>Trinus sp. ja Homo sapiens sapiens´i ristamisel F1 põlvkonnas
triine ei saada.</strong> Edasi asus ta uurima, milliste seaduspärasustega
triinude geenid kanduvad edasi F2 põlvkonna järglastele.
Üldiselt näisid talle kõik saadud andmed üpriski segased
ja juhuslikud ent ometi jõudis ta mõningatele järeldustele,
mis küll olid saadud vaid statistikale toetudes ent osutusid siiski
piisaval määral tõeks. Ta formuleeris järgnevad
seadused:</p>
</div>


<div id="seadus_2">
<h3>Triinugeneetika teine seadus</h3>

<p><strong>F2 põlvkonnas sünnib triine suhtes 1:3.</strong>
Täpsemalt on lahknemine F1 põlvkonnas 1:2:1 (ehk siis vastavalt
triinud:naised:mehed).</p>
</div>


<div>
<h3>Triinugeneetika kolmas seadus.</h3>

<p><strong>Väljaspool F1 põlvkonda võivad triinugeenid
päranduda varjatult vaid naiste kaudu.</strong> F1 põlvkonnas aga ka
meeste kaudu.</p>
</div>


<p>Ja olgugi, et need seadused tõesti kehtisid ei viinud need teadust
kuigivõrd edasi, sest keegi ei osanud neid põhjendada ega
selgitada. Pealegi oli vahepeal püstitatud <strong>tri-iini ehk kolm korda
parandatud aminohappe hüpotees</strong> ja järjest rohkem trinolooge,
kel enamasti polnud molekulaarbioloogiast õrna aimugi, hakkasid uskuma
seda fantastilist teooriat.</p>

<p>Mida siis kujutas endast tri-iini hüpotees?</p>

<p>1952 oli IFRP´sse astunud parandamatu „laborirott” <strong>Mathew
Jackson</strong>, ja asunud kohe tegelema triinude uurimisega molekulaartasemel.
Ühes oma katsete seerias, kus uuris triinude valgulist struktuuri, eraldas
ta triinurakust valgu, mille lagundas aminohapeteks ja lasi viimased
seejärel läbi elektroforeesi. Lisaks tavaliste aminohapete tuttavale
pildile vaatas talle vastu midagi, mis näis olevat kolm korda suurem. Ta
kordas eksperimenti mitmeid kordi ja sai ikka ja jälle sama tulemuse -
üks aminohape oli kolm korda suurem ning vähe sellest, teda paistis
olevat ka kolm korda rohkem kui teisi! Nii jõudiski ta järeldusele,
et triinude ilu ja kõige muu saladus seisneb selles aminohappes, mille ta
nimetas <strong>tri-iiniks</strong> . Kui ta 1955. aastal oma uurimused avaldas
oli trinoloogia jõudnud juba sellisesse faasi, et oldi valmis uskuma
ükskõik mida, peaasi et see kasvõi mingil moel triinude
erilist olemust teaduslikult seletaks - tri-iini teooria oli selleks rohkem kui
suurepärane. Ning Mathew Jackson oli peagi tehtud mees. Sellegipoolest ei
hakanud ükski trinoloog seeläbi rohkem huvituma molekulaartrinoloogia
võimalustest - nad olid lihtsalt saanud kaelast ühe vastiku
probleemi ning võisid nüüd rahus oma endise tööga
edasi tegelda.</p>

<p>Kuid siiski leidusid kaks isepäist meest kellele me tänapäeval
suure tänu võlgneme.</p>

<p>Esimene neist oli sakslane <strong>Adolf Bergenmeister</strong>, kes hakkas
tegema ridamisi suuri avastusi kohe, kui asus uurima triinude genoomi.(Viimasest
tuleb täpsemalt juttu allpool.)</p>

<p>Teine mees, <strong>Scott Fredricson</strong>, olles ise Mathew Jacksoni
õpilane, lükkas aga ümber tri-iini hüpoteesi. Asi oli
nimelt selles, et Jackson oli väga kokkuhoidlik inimene ja ehkki ta
püüdis teha oma katsed äärmiselt kompetentselt, katsus ta
siiski kokku hoida igal võimalikul juhul. Üks asi, mille arvelt tal
juba aastaid oli õnnestunud kokku hoida, oli pipetiotsikute hankimine.
Juba pikka aega oli ta püsikliendiks ühele mehele, kes müüs
talle neid pea kümme korda odavamalt. Friedricson otsustas aga kontrollida,
miks too mees neid nii odavalt müüs. Ta analüüsis otsikute
kontsistentsi ja eraldas sealt kerge vaevaga ühendi, millel oli omadus
siduda endaga 2 aminohapet. Rohkemat polnudki tarvis - veel mõned
kinnitavad katsed ja tri-iin võis vajuda igaveseks ajaloo
prügikasti.</p>

<p>Nüüd aga jätame ajaloo ja räägime sellest, mida
trinoloogia tänaseks teada on saanud...</p>
</div>


<div id="kromosoomistik">
<h2>Triinude kromosoomistik ja trinosoomia</h2>

<div class="joonis">
<img src="/archive/kontspekt/triinufailid/karyotype1.jpg" alt="inimese karüogrammi joonis" /> 
<p><span class="nr">Joonis 7.</span> Inimese karüogramm.</p>
</div>
<p>Nagu me kõik hästi teame, on inimesel 46 kromosoomi - 22 paari
homoloogilisi ja 1 paar sugukromosoome, kusjuures naistel XX ja meestel XY.
(Inimese karüogramm on toodud parempoolsel joonisel.) 22 homoloogilise
kromosoomi osas on triinude ja inimeste karüogramm täiesti identne,
kuid sugukromosoomidega paistab midagi totaalselt korrast ära olevat. Kui
me võtame võrdluseks naise, kellega triinud väliselt
vägagi sarnanevad, siis ilmneb et triinul on üks
<strong>X-kromosoom</strong> kasvanud topelt nii pikaks, kui ta naisel oli,
teise X-i asemel on aga (nii uskumatu kui see ka ei tundu)
<strong>Y-kromosoom.</strong>(Triinu karüogramm on toodud alumisel
joonisel.)</p>

<div class="joonis">
<img src="/archive/kontspekt/triinufailid/karyotype2.jpg" alt="triinu karüogrammi joonis" />
<p><span class="nr">Joonis 8.</span> Triinu karüogramm.</p>
</div>

<p>Selles suures X-kromosoomis ehk <strong>trinosoomis (Xt)</strong> asubki
võti triinu saladuse avastamiseks. Xt üks osa on homoloogne naise
X-kromosoomiga, ülejäänu aga kodeerib (nii nagu
tänapäeva molekulaartrinoloogid öelda armastavad)
<strong>trinosoomiat</strong> ehk triinuks olemist. Milleks on triinudel aga
Y-kromosoom on siiani jäänud küllaltki selgusetuks . Samuti on
segane see, miks avaldub trinosoomia vaid juhul kui on <strong>Xt Y</strong> ja
miks ei avaldu trinosoomia kunagi F1 põlvkonnas? Kui me ristame triinu
(<strong>Xt X</strong>) isase <span class="latin" lang="la">Homo sapiens</span>´iga (X Y), siis saame me F1
põlvkonnas järgmised genotüübid:</p>

<ul>
<li><strong>Xt X</strong> - naine, kes on trinosoomia varjatud kandja.</li>

<li><strong>Xt Y</strong> - peaks olema triin aga on mees, kes on trinosoomia
varjatud kandja.</li>

<li><strong>X Y</strong> - tavaline mees.</li>

<li><strong>Y Y</strong> - sellise kombinatsiooni tekkel katkeb organismi areng
juba peale paari esimest mitoosi.</li>
</ul>

<div class="joonis">
<img src="/archive/kontspekt/triinufailid/ristamine1.jpg" alt="ristamisskeem" /> 
<p><span class="nr">Joonis 9.</span> Ristamisskeem.</p>
</div>

<p>Kui me järgnevalt toimetame ristamisi nii F1 põlvkonna siseselt
kui ka puhaste (trinosoomiavabade) liinidega saame me mitmeid erinevaid
kombinatsioone, milledest trinoloogia seisukohalt on eriti oluline <strong>DTS
ehk topelt-trinosoomia: Xt Xt</strong> - kus isend on fenotüübilt
naine, ent kannab varjatult mõlemas kromosoomis trinosoomiat
määravaid geene. Sellise naise ristamisel on järglaste seas
võrdselt nii triine kui trinosoomiat varjatult kandvaid naisi. Veelgi
tähtsam on aga aspekt, et sellise kombinatsiooni puhul toimub trinosoomide
vahel <strong>krossingover</strong>, mis liigisisesevarieeruvuse säilitamise
seisukohalt mängib vägagi tähtsat rolli. Seda, milliseid
kombinatsioone võib erinevatel ristamistel tekkida, võite te juba
iseseisvalt edasi mõelda; meie suundume siinkohal uurima eelpoolnimetatud
protsesside sügavamaid ja peenemaid tagamaid.</p>
</div>


<div id="trinosoomi_osad">
<h2>Trinosoomi osad ja X-kromosoomi kompensatsioon</h2>

<p>Trinosoom jaotub kolmeks funktsionaalseks osaks:</p>

<ol>
<li>X-kromosoomiga homoloogiline osa.</li>

<li>Trinosomaalseid geene kandev osa.</li>

<li>X-kromosoomi kompenseeriv osa.</li>
</ol>

<p>Esimeses osas paiknevad samad geenid, mis naise X-kromosoomis; millest
tulenevalt on kombinatsioonis <strong>Xt X</strong> X-kromosoomi alleelid
viimasega kompenseeritud ning ei teki sellist situatsiooni nagu meeste puhul,
kus X-kromosoomi alleelid on „üksi jäetud” ja avalduvad olenemata
sellest, kas on retsessiivsed, dominantsed...</p>

<p>Teises osas paiknevad kõik vaid triinudele omaseid tunnuseid
määravad geenid, millest mitmetel on tähtis roll trinosoomia
avaldumise regulatsioonis.</p>

<p>Kolmandas osas asuvad taas samad geenid mis X-kromosoomis, ainult et selle
vahega, et neid X-kromosoomi geene, mis on olemas Y-kromosoomis, seal ei leidu.
Põhjus on lihtne. Kui tekib kombinatsioon <strong>Xt Y</strong> (st.
tekib trinosoomia), siis võetakse Xt 3. osa kui Xt 1. osale
komplementaarset ahelat (ehk siis kui X-kromosoomi); need Xt 1. osa geenid
millele Xt 3. osas „paarilist” ei leidu, leiavad endale homoloogi Y kromosoomi
vastavatest osadest.</p>
</div>


<div id="trinosoomia_geenid">
<h2>Trinosoomia avaldumist määravad geenid</h2>

<div class="joonis">
<img src="/archive/kontspekt/triinufailid/kromosoomid.jpg" alt="joonis triinu kromosoomidega" /> 
<p><span class="nr">Joonis 10.</span> Triinu kromosoomid.</p>
</div>

<p>Üks tähtsamaid ja esimesena avastatud trinosomaalseid geene on
<strong>Trin-A</strong>, mille järgi sünteesitakse samanimelist valku,
mis osaleb otseselt trinosoomia tekkes ja kujunemises.</p>

<p>Trin-A ise koosneb kolmest põhipiirkonnast - <strong>Trin-Az,
promootor ja Trin-Aa</strong>. Trin-Az kodeerib valku <strong>UnZ</strong>, mis
mingil kombel, mis veel tõnaseks teada pole, kontrollib, Y-kromosoomi
olemasolu. Kui ta viimast ei avasta, siis seondub ta geeni Trin-M promootoralaga
ja aktiveerib viimase transkriptsiooni. Kui ta aga Y kromosoomi olemasolu
tuvastab, seostub ta sellesama Trin-A promootorpiirkonnaga, ja toimib seal
samuti kui aktivaator ning laseb toimuda transkriptsioonil ja valgu Trin-A
sünteesil. Valku <strong>Trin-A</strong> sünteesitakse ohtralt ja see
osaleb pea kõikides komplitseeritud protsessides, mis peavad tagama
valkude sünteesi trinosomaatilistelt geenidelt.</p>

<p>Trin-A ekspressiooni regulatsiooni kohta vaata ka <a
href="/2000/11/01/trin-a">videot</a>.</p>

<p>Teise geeni, <strong>Trin-M</strong>, mida ka juba mainitud, pealt toimub
transkriptsioon, kui tema promootoralale on kinnitunud valk UnZ. Sellisel juhul
sünteesitakse valk <strong>Stop16</strong>, mis haakub tihedalt kromosoomi
trinosomaalseid geene kandva osa ümber ega lase enamikku raku protsesse
DNA-le ligi.</p>

<p>Kolmas geen, mis funktsioneerib sarnaselt eelmisega, kannab nime
<strong>Trin-T</strong>. Tema avaldumine on ühelt poolt reguleeritud
Trin-M´i toimega, ent teiselt poolt seotud mingite senitundmatute mehhanismide
kaudu sellega, kas isendi ema on triin või mitte (vaata triinugeneetika
esimest seadust). Kui Trin-T avaldub, sünteesitakse valk
<strong>Stop15</strong>, mis haakub nii trinosoomi Trinosomaalseid geene kandva
kui X-kromosoomi kompenseeriv osaga ja pärsib seeläbi vastavate
alleelide avaldumise. Tulemuseks on isend, kes on fenotüübilt mees,
kuid kannab varjatud trinosoomiat.</p>
</div>


<p>Siinkohal me lõpetame oma retke molekolaartrinoloogia telgitagustesse
ja astume vastu praktilisele trinoloogiale.</p>

</body>
</html>