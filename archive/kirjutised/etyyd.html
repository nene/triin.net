<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<title>Etüüd coccinellido- ja trinoloogidega</title>
<meta http-equiv="Content-Type" content="text/html; charset=utf-8" />
<meta name="author" content="Manivald Laanemets jun." />
<meta name="description" content="Arutlus probleemidest ja tunnetest seoses nende kahe teadussuunaga" />
<meta name="keywords" content="trinoloogia coccinellidoloogia triinud lepatriinud" />
<meta name="date" content="2001-04-01" />
</head>
<body>


<h1>Etüüd coccinellido- ja trinoloogidega</h1>

<p class="autor">Manivald Laanemets jun.</p>

<p>Ükskõik kui hea meie arvamus trinoloogiast ka pole, peame me
siiski möönma, et suurem osa inimestest ei tea sellest siiski rohkem,
kui lambatalled sokikudumisest. Kuid samas on ju ometi lõpmata inimlik,
et trinolooge arvatakse tegelevat väikeste kirjute mardikate -
lepatriinudega.</p>

<p>Ent kas ongi selles halba, sest mis jääks järele meie kalli
maailma kummalisest palest, kui me kõik kõike teaksime. Kellele
meist meeldib, kui paisatakse põrmu meie kaunid armsad ja sügavad
ettekujutused maailma asjadest ja asemele veetakse täpsed ning kalgid
teaduslikud tõed.</p>

<p>Mis sest, et meie ettekujutused on valed ja teinekord rumaladki... Mis
sellest, et meie arusaamad lasuvad kusagil sügaval maapõues
päkapikkude ja koopatrollide seas... Milleks peaks meile näiteks korda
minema see, kuidas liiguvad kauged ja vaevunähtavad taevakehad
(vähemasti seni kuni mõni neist meie koduõuele ei potsata),
selleks on olemas teised, hoopis teised inimesed, kes neid asju üle
mõistuse hästi teavad - kutsutagu neid siis teadlasteks ja
õpetlasteks või nõidadeks ja manajameesteks.</p>

<p>Niisamuti nagu teiste inimkaugete teadustega on ka trinoloogiaga: kõik
ei peagi seda üksipulgi hoomama ja on hea kui mõistetakse selle
üldist olemust; kuid kindlasti ei tohiks kurjustada, kui puututakse kokku
nendega, kel pole mitte vähimatki aimu sellest tillukesest uurimisalast
mida nii mõnedki lausa taevani jumaldavad.</p>

<p>Las jääda neile nende teadmised ja rõõmud, ning kui
nad ise tõesti soovivad, siis võib neid pühendada ka teaduse
katakombide koledatesse keerdkäikudesse, kuid kindlasti pole tarvis niipea,
kui kohatakse mõnda vähemharitud inimest, teda kohe kõige
peenemate teaduslike nüansside koha pealt valgustama asuda.</p>

<p>Maailm on ilus ja kena niigi ning las jääda kõigile oma
otsus, läbi milliste prillide nad seda vaadata tahavad.</p>

</body>
</html>

